ትግራይ ወናኒት ብርክት ዝበሉ ተፈጥሮኣውን ስራሕ ሰብን መስሕባት እያ። ተፈጥሮኣዊ መስሕባት መንፈስ ዘሐድሱን ቃላያት፣ ወሓዝቲ ሩባታት፣ ኣድዋር፣ እንስሳት ዘገዳም፣ ሸንጥሮታት፣እምባታት ወዘተ. እዮም። ሰራሕ ሰብ መስሕባት ድማ ምህዞ ደቂ ሰባት ዝኾኑ ከም ኣብያተ ክርስትያን፣ መስጊዳት፣ ሓወልትታት፣ ታሪኻዊ ህንፃታት ወዘተ. የጠቓልል።ኣብ መብዛሕትኦም ከባብታት ትግራይ ተፈጥሮኣውን ሰራሕ ሰብን መስሕባት ብሓባር ይርከቡ። ከምዚ ዝበሉ መስሕባት ካብ ዝርከብሎም ቦታታት እምባታት ገርዓልታ ምጥቃስ ይከኣል።
ኣብዝሓ ክፋል እምባታት ገርዓልታ ኣብ ዞባ ምብራቕ ወረዳ ሓውዜን ይርከቡ። እዞም እምባታት ተፈላልዮም ደው ዝበሉ ዘይኮኑስ ነንባዕልቶም ተኣሳሲሮም ንሰፊሕ ከባቢ ዝሽፍኑ እዮም። ካብ ከባቢ ድጉም ጀሚሩ ክሳብ ተምቤን ዝበፅሕ ዝርገሐ ኣለዎም። ሰንሰለታዊ እምባታት ገርዓልታ መሳጢ ዝኾነ መልክዕ ገፀ ምድሪ ኣለዎም። ካብ ተፈጥሮኣዊ ፅባቐ ብተወሳኺ እዞም እምባታት ኣዝዮም መሰጥቲ ስራሕ ሰብ መስሕባት ዝሓዙ እዮም። እዞም መስሕባት ካብ ከውሒ ተፀሪቦም ዝተሃነፁ ህንፃታት ኮይኖም ብሰለስተ ኣንፈቶም ምስ እምባታት ዝተተሓሓዙ እዮም። ካብዞም ብዘደንቕ ጥበብ ዝተሃንፁ ህንፃታት ንእንዳ ኣቡነ ይመኣታ፣ ኣቡነ ኣብርሃምን ማርያም ቆርቆርን ከም ኣብነት ንውሰድ።
ናብ እንዳ ኣቡነ ይመኣታ ንምኻድ መጀመርታ ካብ ሓውዜን ንኣንፈት ደቡብ ዓሰርተ ኪሎ ሜትር ንጓዓዝ። ድሕሪ እዚ ጉዕዞ ጣብያ መጋብ ንረክብ። ካብ መጋብ ብመኪና ኣርባዕተ ኪሎ ሜትር ብእግሪ ድማ ሰላሳ ደቒቓ ብምጕዓዝ ኣብ እግሪ እምባ ጉሕ ንበፅሕ። ቀጥ ዝበሉ እምባታት ጉሕ ኣብ እግሪ ኮይንካ ንላዕሊ እንትረኣዩ ንሰማይ ዝደገፉ ዓበይቲ ዓንድታት እዮም ዝመስሉ። 
ናብ ገዳም ኣቡነ ይመኣታ ንምብፃሕ እናተመልመለ ዝዓበየ ቀላሚጦስ ዝመስል እምባ ጉሕ ምድያብ ግድን ይኸውን። እንተኾነ፣ ዝባን እምባ ጉሕ ብቐሊሉ ዝድየብ ኣይኮነን። ናብ ዝባን እዚ እምባ ንምውፃእ ከም ገዳም ደብረ ዳሞ ተኣሲርካ ንምድያብ ዘገልግል ረጒድ ምራን የብሉን። ጫፍ እግሪ ጥራሕ ንምርጋፅ ዘኽእሉ ንዳላትን ሓሓሊፉም ዝርከቡ ብኢድ እንንጥልጠለሎም ጐዳጉዲን ጥራሕ ተጠቒምካ ይድየብ። ከም ደቂ በረኻ ካብ ሓደ ውቃር ናብቲ ካሊእ እናተሰጋገርና ዝግበር ምድያብ ኣዝዩ ፈታኒ እዩ። ብኸምዚ እናለዓልና ቅድሚ መእተዊ በሪ ኣቡነ ይመኣታ ምብፃሕና ካብቲ ፀድፊ ዝተፀረበ ፀቢብ መደያይቦ ንረክብ። እቲ መደያይቦ ካብ እግሪ እቲ እምባ ካብ 243.84 ክሳብ 304.80 ሜትር ዝበፅሕ ብራኸ ኣለዎ።
ገዳም ኣቡነ ይመኣታ ዝፍቶ ኣብ ገደል ስለዝተሃነፀ ጥራሕ ኣይኮነን። ኣብ ውሽጡ መንፈሳዊ ስእልታት ዓቂቡ ብምሓዙ እውን እዩ። ጉልላቱን ናሕሱን ብመንፈሳዊ ስእልታት ዝተመላኽዑ እዮም። ቀፂልና እንዳ ኣቡነ ኣብርሃም ንርአ። እዚ ቤተክርስትያን ካብ ጣብያ ድጉም ርሑቕ ኣይኮነን። ካብ ድጉም ብእግሪ ሓደ ሰዓትን ኣርብዓ ደቒቓ ይወስድ። ኣብ በሪኽ ቦታ ዝተሃንፀ ስለዝኾነ ኣብኡ ኮይንካ ድጉምን ብምልኡ ሰጣሕ ጎልጎል ሓውዜንን ንምርኣይ ምቹው እዩ። ውሽጣዊ ቅርፂ እቲ ቤተክርስትያን በዓል ኣርባዕተ መኣዝን እንትኸውን 12.9 ሜትር ቁመት 7.7 ሜትር ድማ ወርዲ ኣለዎ። ናሕሱ ቅርፂ መስቀል ብዘለዎም ሽዱሽተ ዓንድታት ዝቐወሙ እዮም። ግድግድኡ ድማ ልዋይ ቅርፂ ብዘለዎም ዓንድታት ዝተኸበበ መተሓላለፊ ኣለዎ። እዚ ጥበብ ስነ-ህንፃ ቤተ ክርስትያን ኣቡነ ኣብርሃም ብፍሉይ ንኽድነቕ ምኽንያት ይኸውን።
ቤተ ክርስትያን ደብረ ማርያም ቆርቆር እውን ነዊሕ ዕድመ ካብ ዘቝፀሩ ኣብያተ ክርስትያን እምባታት ገርዓልታ ሓደ እዩ። እዚ ቤተ ክርስትያን ናብ ምዕራብ ገፁ ዝጥምት እንትኸውን ቅድሚት ክፋሉ ደባን ሕብሪ ኣለዎ። ናብዚ ንምብፃሕ ካብ ድጉም ንሓደ ሰዓት ዝኣክል ናብቲ ብተፈጥርኡ ሰሓቢ ዝኾነ እምባ ምድያብ ግድን ይኸውን። ንላዕሊ እናደየብና እንትንከይድ ብወገን ሰሜንን ምብራቕን ዝርከብ ለጥ ዝበለ ጎልጎል ሓውዜን ብደቡብ ከዓ ካብ ርሑቕ እምባስነይቲ ይረአይ። ኣብቲ እምባ ኮይንና ብናይ መዓልትታት ጉዕዞ ዘይብፅሑ ዓድታት ኣማዕዲና እንትንርእይ ፍሉይ ሓጎስ ይፈጥረልና። ነብስና ከም ኣብ ሰማይ ዝዝንቢ ዘሎ ኣሞራ ገይርና ንወስዳ። 
ከም ኣገላልፃ ዴቪድ ቤክስተን ዝተብሃለ ፀሓፊ ታሪኽ፣ ደብረ ማርያም ቆርቆር እቲ ዝዓበየን ዝተሓላለኸን ጥራሕ ኣይኮነን። ካብ ከውሒ ተፀሪቦም ካብ ዝተሃነፁ ኣብያተ ክርስትያን ትግራይ እቲ ዝፀበቐ እውን እዩ። ውሽጣዊ ክፋል እዚ ቤተ ክርስትያን 9.4 ሜትር ወርዲ፣ 17 ሜትር ቁመት ኣለዎ። ደገፍቲ ዓንድታቱን ናሕሱን ብዝተፈላለዩ ስእልታት ዝተመላኽዑ እዮም።
ብሓፈሻ፣ ሰንሰለታዊ ጎቦታት ገርዓልታን ኣብኣቶም ዝርከቡ ኣብያተ ክርስትያንን ንረኣዪኦም ፍልፍል መንፈሳዊ ዕግበት እዮም። እዚ ስለዝኾነ ድማ ካብ ዝተፈላለየ ክፋል ዓለምና ብዝመፁ ወፃእተኛታት ይረኣዩ እዮም። እንተኾነ እዞም ሰንሰለታዊ እምባታት ከምቲ መደመማይነቶም ብፃሕቲ ዓዲ ኣይተርኣዩን። እዚ ድማ ክልልና ካብ ቱሪዝም ክትረኽቦ ዝግባእ ኣታዊ ንኸይትረክብ ገይሩዋ እዩ። ስለዝኾነ፣ ነዞም መስሕባት ብምልላይን ግልጋሎት ወሃብቲ ትካላት ብምስፍሕፋሕን ሃገራዊ ዕብየት ዘቀላጥፍ ሸርፊ ወፃኢ ኣብ ምምፃእ ክንረባረብ ይግባእ።

Result 20240805141136=
The texts are 4.05% similar and have 27 common words: {ቤተ, ቀጥ, ኪሎ, መንፈሳዊ, ጫፍ, ሰዓት, ቤክስተን, ማርያም, ቦታ, ጥበብ, ቆርቆር, ይመኣታ, ወዘተ, መንፈስ, ወረዳ, ድጉም, ኣቡነ, ኣብርሃም, ቆርቆርን, ኣብርሃምን, ዴቪድ, ደብረ, ተምቤን, ሜትር, ትግራይ, ገዳም, ምዕራብ}

Result 20240808080035=
The texts are 4.05% similar and have 27 common words: {ይመኣታ, ኣቡነ, ሜትር, ደብረ, ኪሎ, ወረዳ, ቆርቆርን, ቤክስተን, ምዕራብ, ሰዓት, ጥበብ, ወዘተ, ጫፍ, ቦታ, ኣብርሃም, ቆርቆር, ቤተ, ገዳም, ቀጥ, መንፈስ, ኣብርሃምን, ድጉም, ተምቤን, ዴቪድ, መንፈሳዊ, ማርያም, ትግራይ}