የማለዳ ልክፍት  (ክፍል አንድ)

ማታ ብርድ ስለነበር በኮበርታው ሽፍንፍን ብየ እንደተኛሁ ትዝ ይለኛል፤ ንጋት አቅራቢያ የቦራ ድምፅ ከእንቅልፌ አነቃኝ፤ ልጇን አጥታው ይሆናል በጠዋቱ ደጋግማ እየጮኸች ያለችው፤ የላም ድምፅ ስሰማ ደስ ይለኛል።

 እምቧ አአአአአ..... እምቧ አአአአአ....
 
ቦራ ግንባሯ ላይ ክብ ቅርፅ ያያዘ ነጭ ስዕል ያለባት የተቀረው ሙሉ አካሏ በቀይ ፀጉር የተሸፈነ ላማችን ናት፤ ቦራ የተባለችውም በመልኳ እንደሆነ አባየ ነግሮኛል። 'ምን ማለት ነው?' ስለው 'ቦራ ማለት ግንባረ-ቦቃ ማለት ነው' ብሎኛል። በባለፈው ሳምንት ልክ እሷን የሚመስል ሸጋ ጥጃ ወለደችልን፤ ብታይ ግንባሩ ላይ ያለው ነጭ እንዴት እንደሚያምር! አሁንማ በደንብ እየጠነከረ ነው፤ ጅናውን አንስቶ ከእነ ብርቱካን ደጅ እኛ ደጅ መፈርጠጥ ሁሉ ጀሞሯል፤ ሮጬ አልደርስበትም ሁላ። አባቱ ግን አይታወቅም፤ አባየን 'የጥጃው አባት ማን ነው?' ስለው 'ጥጆች እናታቸውን እንጂ አባታቸውን አያውቁም' አለኝ፤ አባትና ልጅ አይተዋወቁም፤ እማማ ትልቋ 'ፈጣሪ አያዳላም' ትላለች እንጂ በደንብ ያዳላል። ላሚቱ ጥጃዋን ሆዷ በሀይል እስኪያብጥ ተሸክማው ትከርምና ትወልደዋለች፤ ከዚያ ወተት እያጠባች ታሳድገዋለች፤ ይህን ሁሉ ስትደክም አባቱ ግን ልጁን ዞር ብሎ አይቶት አያውቀውም፤ እንዲያውም ወደፊት ከድንግል-ሜዳ ቢገናኙ አባት እንጀራየን ተሻማኸኝ ብሎ ልጁን ሊወጋው ይችላል። ይህን ሳስብ ፈጣሪ ላሞችን እንደበደላቸው ይሰማኛል።

 ቦራ አምና የማሽላ መዘሪያ ጊዜ የታረደችው የሻሼ ታናሽ እህት ናት፤ አምና ሻሼ ከድንግል-ሜዳ ስትውል የኋላ እግሯ በጉርጓድ ገብቶ ተሰበረች፤ በጊዜው ወድቃ ሁሉ ስለነበር  ጀርባዋ ተላልጦ ደም በደም ሆና ነበር፤ ከወደቀችበት መነሳት አልሆነላትም፤ አባየ ብዙ ሰዎችን እንዲያግዙት ጠርቷቸው በሽከም ነበር ቤት ድረስ ያመጧት፤ አባየን 'እኔም ልሸከም' ስለው አይሆንልህም አለኝ፤ ከዘራውን ግን ከድንግል-ሜዳ ቤት ድረስ ተሸክሜ ያደረስኩለች እኔ ነኝ። ሻሼን በረንዳ አስገብተናት እግሯ በሸንበቆ ቢታሰርላትም አልዳነችም። መራመድ አቃታት፤ ተነስታ ውሀ መጠጣት አልችል አለች፤ ከታላቅ ወንድሜ ንጉስ ጋር ሰርዶ እያመጣን ውሀ እየቀዳን እንሰጣት ነበር። ከሆነ ጊዜ በኋላ ብዙ ሰው ተሰብስቦ ታረደች። የተገፈፈ ቆዳዋ ሲደርቅ አባየ ቆዳ የሚያስተካክሉ ሰዎች ላይ ወስዶ አሰርቶ አመጣውና መተኛ አደረግነው፤ አሁን የተኛሁበት የሻሼ ጀንዲ ነው፤ ጥቁር ነበረች፤ ይሄ የተመለጠው እግሯ የተሰበረለት ስትወድቅ ድንጋይ የጋጣት ነው፤ ይሄ በእግሬ የነካሁት አንገቷ ነው፣ ይሄ በራስጌ በኩል ያለው ጅናዋ ነው። ጀንዲ ሲነጠፍ ጅናው በራሳችን በኩል መሆን አለበት፤ እማየን ለምን ጅና በራሳችን በኩል ይሆናል ስላት "በጅና በኩል ሰፊ ነው በአንገታቸው በኩል ግን ጠባብ ነው፤ ስለዚህ ሰፊው በራሳችን በኩል ሲሆን አፈር ላይ እንዳንሆን ይረዳናል፤ እጃችንን ዘርግተን ስንተኛም ይበቃናል" ብላኛለች።

 "እግራችንስ አፈር አይሆንም?" አልኋት

 "እግር ከአፈር መች ተለይቶ ያውቅና፤ ለእግራችን ጠባቡም ይበቃል፤ ካነሰንም ከግርግዳው የተሰቀለውን ጀንዲ አውርደን ማነጠፍ እንችላለን"
   

"አንተ ብሩክ! ተነስ ትምህርት መሄጃህ እየደረሰ ነው" እማየ ናት ከደጅ ሆና የምትጠራኝ

በጀርባየ እንደተኛሁ ብርድ ልብሱን ከፊቴ ላይ ገለል አደረግሁት። አልፎ አልፎ ቢስማር የበሳው የቆርቆሮ ቤታችን ጣራ ቀዳዳዎች አሉት፤ ቀዳዳዎችን ተከትለው የሚወርዱ የብርሀን ዘለላዎች የተወጠረ ቢጫ ክር መስለው ይታዩኛል፤ እየወረዱ ከወለሉ ላይ ቀይ ክብ ሳንቲሞች ይሰራሉ፤ እነዚህ ሳንቲሞች የንጋት ምልክቶቼ ናቸው። ለመነሳት ከተኛሁበት ቀና ስል  በተከፈተ በሩ የሚገባ የፀሀይ ብርሀን አይኔ ላይ አርፎ አሳመመኝ። በቶሎ ልብሴን ለብሼ እያዘገምኩ ሄድኩና ከቤቱ ምራክ ላይ ቆምኩ። ከቆርቆሮ ቤታችን ፊት ለፊት ትልቅ ጎጆ ቤት አለን፤ የሁለቱ ቤቶች በራቸው ትይዩ ነው። እንጀራ የሚጋገረው፣ ወጥ የሚሰራው፣ ቡና የሚፈላው ጎጆ ቤት ውስጥ ነው። ከቆርቆሮ ቤታችን ምራክ እንደቆምኩ ሳር ቤታችንን ከመሰረቱ እስከ ጉልላቱ አስተዋልሁት። ግርግዳው በፍልጥ ተገረገዶ በጭቃ የተመረገ፤ ጣራው በሳር የተከደነ፣ ከሳሩ ዙሪያውን መአት ጭስ ይግተለተላል፤ እማየ በጠዋቱ እንጀራ እየጋገረች እንደሆነ ገባኝ፤ ጉልላቱ የተሰራው ቁልቁል ከተደፋ ሸክላ ነው፤ ከሸክላው ቂጥ ላይ አንድ ቡላል አርፋበታለች፤ ምናልባት ኩሷን እየጣለችበት ይሆናል፤ ምናልባትም ጎጆ ሰርታ ልጅ እያሳደገችበት ይሆናል፤  ምናልባትም ባሏ የማሽላ ፍሬ ከእማየ ስጦ ሰርቆ እስኪያመጣላት እየጠበቀች ይሆናል። 

በውስጤ "ይህ ነው የእኛ መንደር" አልሁ። ይህ ነው የእኛ መንደር፤ ጎጆ ቤት ከቆርቆሮ ቤት ተሰላስለው ያረፉበት፤ ጠዋት የላሞችና የጥጆች ድምፅ የሚያስተጋባበት፤ ዶሮዎችና ወፎች ንጋትን የሚያበስሩበት፤ ደግሞ በርበሬ ያረፈበት ትኩስ እንጀራ የሚናኝበት፤ በዚህ የገብስ ቆሎ፤ ሽንብራ ቆሎ፣ አተር እሸት፣  የጫካው ዶቅማ ፍሬ፤  ሸንኮራ አገዳ... ብዙ ብዙ ነገር..... ደሞ የቡና ጊዜ ጨዋታ፤ የሴቶች ቀሚስ፤ የወንዶች አጭር ቡታንታ። ሁለት ሸጋ ቡታንታ አሉኝ፤ ይሄ የለበስኩት ቦረቦር የሚመስለው እና እማየ ለአመት በዓል ይሆንሀል ብላ ሳጥን ውስጥ ያስቀመችልኝ ቅጠል አይነት ቡታንታ አለኝ፤ ቅጠል የሚመስለውን ሁለት ቀን ብቻ እንደለበስሁት ነው፣ አሁን እንደለበስሁት ቂጡ ላይ አልተቀደደም። በቃ ይህ ነው ሀገሬ፤ ይህ ነው ሰፈሬ፤ ይህ ነው መኖሪያየ፤ ደግሞ በባለፈው አመት ጀምሮ ትምህርት ቤት ከሚስጥር ወንዝ ማዶ ተሰራልን፤ አባየ ወስዶ አስመዘገኝና ዘንድሮ ሁለተኛ ክፍል ደረስሁ። አማርኛ ፈተና ስፈተን የፈተና ወረቀቱ ላይ "ብሩክ አዲሱ ሁለተኛ ክፍል" ብየ እፅፋለሁ፤ ት/ቤት ሳልጀምር አንስቶ አባየ ፊደል ያስተምረኝ ስለነበር አማርኛ ለመፃፍ አልከበደኝም፤ አባየ ቡዙ ጊዜ ሲናገር "በደርግ ጊዜ ኮሌጅ የበጠስኩ ጀግና ተማሪ ነበርሁ" ሲል ሰምቸዋለሁ፤ ኮሌጅ ምንድን እንደሆነ አላውቅም፤ ሳስበው ገመድ ይመስለኛል፤ ከገመድ ሌላ ምን የሚበጠስ ነገር አለ? ያረጀ ጨርቅ ይሆን? ብቻ ምንም በጠሰ ምን አባየ በደርግ ጊዜ ተማሪ ነበረ፤ ፊደል ሲያነብ አንደኛ ነው። ሁለተኛ ክፍል ከገባሁ ጀምሮ በእንግሊዘኛ "አይ አም ሲክስ ይርስ ኦልድ" ማለት ሁሉ ቻልሁ፤ 'ሲክስ' ማለት 'ስድስት' ማለት እንደሆነ እትይ ነግራኛለች።
(አለሙ መልሰው)